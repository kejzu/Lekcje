OMLET to potrawa przyrządzana z roztrzepanych jajek z odrobiną mleka, które po doprawieniu wylewa się na nagrzaną patelnię z masłem i smaży do ścięcia się masy. Można przygotować omlet na słodko jak i na słono.

Omlet to świetna propozycja na śniadanie z wykorzystaniem jajek. Bardzo szybko się go przygotowuje i można dodać do niego ulubione dodatki: szynkę, ser, paprykę, cebulę, pieczarki, szpinak lub w wersji na słodko - usmażyć omlet puszysty i podawać z owocami, z dżemem, powidłami, sosem karmelowym czy serkiem homogenizowanym lub tylko posypać cukrem pudrem.

W przypadku klasycznych omletów wytrawnych - najpierw smażymy sam omlet z jajek, później, gdy masa jajeczna jest już ścięta, dodajemy składniki (surowe lub wcześniej podsmażone), składamy na pół i wykładamy na talerz. Jeśli dodajemy ser, połowę możemy dodać do środka a resztą posypać wierzch omletu. Masę jajeczną w wersji omletu na słono można doprawić ziołami lub świeżym szczypiorkiem.

Poniżej znajdziecie moje najlepsze przepisy na omlety: ze szparagami, szpinakiem, pomidorami, szynką i serem, z pieczarkami lub kurkami, z cukinią i krewetkami oraz z łososiem wędzonym. Możecie dodać do nich swoje ulubione dodatki.

Podstawowy przepis na klasyczny omlet (1 porcja):

    2 jajka
    szczypta soli
    2 łyżki mleka
    1 łyżka masła

Przygotowanie:

    Jajka wbić do głębokiego talerza, dodać sól i mleko. W międzyczasie rozgrzać patelnię z masłem. Jajka roztrzepać widelcem (przez ok. kilkunaście sekund), wykonując energiczne koliste ruchy ręką, w ten sposób wtłaczając w masę powietrze.
    Wylać na roztopione masło i smażyć przez ok. pół minuty aż zacznie się ścinać od spodu, wówczas przesuwać szpatułką masę od brzegów ku środkowi patelni, wlewając surową masę w wolne miejsce, jednocześnie przekręcając patelnią. Gdy spód będzie całkowicie ścięty, a środek pozostanie delikatnie wilgotny, złożyć omlet na pół i wyłożyć na talerz.
